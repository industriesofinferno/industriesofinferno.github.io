I"A<p>Έχω ιδιαίτερη αδυναμία στην Ελβετική ακραία σκηνή εδώ και χρόνια. Είναι αξιοπερίεργο πως μια τόσο μικρή χώρα εκκολάπτει τόσες ενδιαφέρουσες μπάντες. Από τα αρχαία χρόνια των <strong>Celtic Frost</strong> και <strong>Samael</strong>, μέχρι τους <strong>Bölzer</strong> και τους <strong>VUYVR</strong> του σήμερα, μεγάλο μέρος των συγκροτημάτων της έχει μια διαολεμένη ικανότητα να ξεχωρίζει.</p>

<p>Οι <strong>Tardigrada</strong> εμφανίστηκαν το 2012 με το demo <em>Widrstand</em> (Αντίσταση), το οποίο κυκλοφόρησε σε κασέτα μέσω της γνωστής και εκτιμητέας <strong>Fallen Empire Records</strong>, και είναι πλέον ανάρπαστο. Από εκεί και πέρα συμμετείχαν με ένα καινούριο κομμάτι (<em>Leere</em>) στη φετινή <strong>SVNOKKLT Compilation</strong>, ενώ εντός του 2014 περιμένουμε το πρώτο full length τους, πάλι από τη Fallen Empire.</p>

<p>Στα 31 λεπτά του demo, το ελβετικό τρίο αναπτύσσει ένα μαυρομεταλλικό όραμα παγωμένης νοσταλγικής υφής, όχι τελείως ξένο με αυτό των συμπατριωτών τους <strong>Paysage d’Hiver</strong>. Εκεί όμως που ο <strong>Wintherr</strong> στηρίζεται στην καταχνιά της μονοτονίας που τόσο κατέχει, οι Tardigrada επιλέγουν ένα πιο συναισθηματικό τρόπο έκφρασης. Η παραγωγή σκελετωμένη (δε θα μπορούσε να είναι καλύτερη), οι κιθάρες, μεγαλειώδεις μέσα στο χιονισμένο περίπατό τους, δίνουν το mid tempo πρόσταγμα, ενώ ένα τσέλο πρωτοστατεί σε σημεία, φορτισμένο με απώλεια. Η ατμόσφαιρα μοιράζεται μεταξύ τραγικότητας και early 90’s παγωμένης μοχθηρίας, με τρόπο που θυμίζει κάπως τους Καναδούς <strong>Ephemer</strong> στο <em>Guerre et Gloire</em> demo τους, αλλά με λιγότερο ηρωική διάθεση. Τα φωνητικά του <strong>Kryptos</strong> είναι απόμακρα ουρλιαχτά, τα οποία χωρίς να είναι κάτι το ιδιαίτερο, ταιριάζουν απόλυτα με το κλίμα του δίσκου.</p>

<p>Μέσα σε αυτό το demo δε θα βρούμε μανιασμένο black metal, ούτε θρόμβους οργής. Μονάχα μια αργή χιονοθύελλα η οποία καλύπτει ερείπια περασμένων αιώνων. Δώστε βάση στην εισαγωγή του τελευταίου (και μεγαλύτερου) κομματιού, του <em>Einsamkeit</em>, η οποία φέρνει ευχάριστα στο νου το μυστικισμό των Αυστραλών <strong>Moon</strong>, και έρπει σε αρχαία ρυάκια. Αλλά και στην κορύφωση προς το τέλος του τραγουδιού, όπου η κιθαριστή δραματουργία ολοκληρώνεται. Η ακρόαση του <em>Widrstand</em> είναι εμπειρία που μας γυρνά ευχάριστα πολλά χρόνια πίσω, σε μια πιο αθώα εποχή του black metal.<br />
<br /></p>
<iframe style="border: 0; width: 100%; height: 120px;" src="https://bandcamp.com/EmbeddedPlayer/album=3435926742/size=large/bgcol=ffffff/linkcol=0687f5/tracklist=false/artwork=small/transparent=true/" seamless=""><a href="http://tardigrada.bandcamp.com/album/widrstand">Widrstand by Tardigrada</a></iframe>
:ET