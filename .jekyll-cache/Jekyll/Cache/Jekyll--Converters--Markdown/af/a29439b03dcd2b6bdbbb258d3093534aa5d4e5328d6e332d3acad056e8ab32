I"<p class="indentia">Έκτο full-length για τους Leviathan, νιοστή κυκλοφορία επί του συνόλου της δισκογραφίας τους. Ο Wrest πέρασε από τις συμπληγάδες των νομικών και προσωπικών προβλημάτων, έβγαλε το δηλητήριό του στο προηγούμενο ενδοσκοπικό “True Traitor, True Whore”, έγινε από τους αγαπημένους «black metal superstars» των μεγάλων φυλλάδων της αντίπερα όχθης του Ατλαντικού, και πλέον ποζάρει ως χαζομπαμπάς στο εξώφυλλο του Decibel. Όπως και να έχει όμως, ένα καινούριο album των Leviathan είναι σημαντικό γεγονός, και όχι μόνο για το USBM. Ιδιαίτερα όταν το μόνο πράγμα που έχει να παρουσιάσει η μπάντα στα 4 χρόνια που μεσολάβησαν ανάμεσα στα 2 τελευταία full-lengths είναι ένα δικό της κομμάτι (“…And a slave” από το split με Krieg) και ένα πρόσφατο cover του “My War” των Black Flag.</p>

<p class="indentia">Εγένετο “Scar Sighted”. Η αστική παρακμή και η πικρή απλότητα του (πολύ καλού και απαραίτητου για τον Wrest) “True Traitor, True Whore” αφήνονται πίσω, όπως η τόσο «εμφανής» και ξερή παραγωγή. Επιστροφή στα πνιγερά βάθη του μυστηρίου και της occult ατμόσφαιρας. Τους στίχους του “True Traitor..” δεν τους μάθαμε ποτέ, αλλά οι τίτλοι μας έδιναν μια ιδέα σχετικά με την εσωτερική κάθαρση που προσπάθησε να πετύχει ο Wrest. Στο “Scar Sighted” η παρουσία των τυπωμένων στίχων επανέρχεται, και απλώνεται πάνω στον μουσικό καμβά με το γνωστό κρυπτικό ύφος του Αμερικανού. Επιστροφή στο αχανές, υπερβατικό μυστήριο του μυθικού πλέον “Massive Conspiracy against all Life”, με τίτλους κομματιών που είναι μεταφυσικοί λεκτικοί πίνακες (“All Tongues Toward”), με συμβολική, μη γραμμική αφήγηση σε κάθε πρόταση.</p>

<p class="indentia">Και μουσικά, το “Scar Sighted” επιστρέφει στις φόρμουλες της Moribund εποχής των Leviathan. Το ασαφές, σχετικά αποπροσανατολισμένο χάος του προηγούμενου δίσκου αντικαθίσταται από πολύπλοκες δομές, αυτές με τις οποίες μας κέρδισε και καθιερώθηκε ο Wrest. Η παραγωγή έχει βαθύνει και σκουρύνει, κοινωνώντας στο μυστηριακό του δίσκου. Οι ρυθμοί απλώνονται επί του φάσματος της ταχύτητας, με έμφαση στα άκρα (σχεδόν doom αισθητικές εναλλάσσονται με φρενήρες, σπασμωδικό τρέξιμο). Τα φωνητικά ποικίλουν, με τον Wrest να κάνει μάλλον την πιο ευρεία μέχρι στιγμής επίδειξη του φάσματος του λαρυγγιού του (αυτά που κυριαρχούν βέβαια (και καλώς) είναι τα γνωστά στρυφνά και απέλπιδα σκουξίματα). Ξεχωρίζει η προσθήκη αρκετής μελωδίας στις συνθέσεις, εις βάρος της χαρακτηριστικής δυσαρμονίας. Στον αντίποδα της μελωδίας όμως, οι noise πινελιές έχουν επίσης την τιμητική τους. Εμβόλιμες θα βρούμε κάποιες αναφορές στα πιο τσιτωμένα σημεία των Darkthrone (“Under a Funeral Moon” εποχής), όπως στα κουνουπίσια σκέρτσα του “Within Thrall” γεγονός το οποίο προσθέτει μια πιο heavy νότα, πάντα εντός των μαυρομεταλλικών ορίων. Εδώ τίθεται και ένα ζήτημα χάραξης μιας ελαφρά διαχωριστικής γραμμής εντός του άλμπουμ, με τα κομμάτια που έπονται του “Within Thrall” να είναι πιο ατμοσφαιρικά, και αποκαλυπτικά «σοβαρά» σε σχέση με αυτά του πρώτου μέρους.</p>

<p class="indentia">Η έκπληξη μου όταν τσέκαρα τη διάρκεια του άλμπουμ ήταν μεγάλη: Ξεπερνάει τη μια ώρα, αλλά με τις πρώτες ακροάσεις (που δεν την είχα προσέξει) είχα την εντύπωση πως είναι αρκετά μικρότερη. Τι σημαίνει αυτό; Το περιεχόμενο του δίσκου είναι περιεκτικό, δεν πλατειάζει, και ξέρει να συναρπάζει, καμουφλάροντας την έκτασή του. Ο Wrest ξέρει ακόμη να γράφει άκρως ενδιαφέρουσα μουσική, κρατώντας τη μπάντα του στα ψηλότερα βάθρα του USBM. Το “Scar Sighted” είναι μια στιβαρή επιστροφή των Leviathan στις Moribund δόξες. Δεν φτάνει την αποκάλυψη του “Massive Conspiracy against all Life” γιατί κρατάει τα πόδια του γειωμένα, γιατί δεν έχει ένα τόσο συγκεντρωμένο όραμα, αλλά και γιατί έπεται αυτού. Όπως και να έχει, το “Scar Sighted” είναι άξιο του ονόματος Leviathan, και δείχνει πως αυτή η μπάντα είναι μακράν η καλύτερη από τα πολλά projects στα οποία συμμετέχει ο Wrest.</p>
<p><br /></p>
<iframe style="border: 0; width: 100%; height: 120px;" src="https://bandcamp.com/EmbeddedPlayer/album=1677403103/size=large/bgcol=ffffff/linkcol=0687f5/tracklist=false/artwork=small/transparent=true/" seamless=""><a href="http://profoundlorerecords.bandcamp.com/album/scar-sighted">Scar Sighted by LEVIATHAN</a></iframe>
:ET