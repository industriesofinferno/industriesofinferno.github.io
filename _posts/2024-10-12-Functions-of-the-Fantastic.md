---
layout: post
real-post-title: Λειτουργίες του φανταστικού
featured-image: /books/kobliha3.jpg
featured-image-alt: kobliha3.jpg
image:
  path: /assets/images/books/kobliha3.jpg
  height: 100
  width: 100
categories: [books]
tags:  [literature]
excerpt: Ένα κείμενο που διαβάστηκε σε διημερίδα για το φανταστικό
author: Athotep
---

Ο Τόλκιν είχε γράψει[^1] πως, εφόσον κάποιος βλέπει την καθημερινότητά του ως φυλακή, είναι επόμενο και θεμιτό να προσπαθεί να δραπετεύσει από αυτή με κάθε δυνατό τρόπο. Αυτή η απόδραση από τη ρουτίνα και το βάρος της άχαρης πραγματικότητας είναι μια λειτουργία του φανταστικού η οποία, παρότι έχει λοιδορηθεί ως συντηρητική ή αποπροσανατολιστική, εμπεριέχει έναν ριζοσπαστικό πυρήνα.
{: class="firstletteris"}

Η τέχνη του φανταστικού μάς προσφέρει τουλάχιστον δύο εναλλακτικούς τρόπους απόδρασης: είτε δίνοντάς μας τη δυνατότητα να αναζητήσουμε καταφύγιο σε άλλους κόσμους, είτε φέρνοντας τους άλλους κόσμους στον δικό μας. Ο δεύτερος τρόπος είναι αυτός που χρησιμοποιώ στα κείμενά μου, μιας και γράφω κυρίως για μέρη που γνωρίζω καλά, για τοποθεσίες στις οποίες έχω μεγαλώσει ή έχω ζήσει για χρόνια. Όμως οι χωρικές εκδοχές της πραγματικότητας που εμφανίζονται στις ιστορίες μου είναι εμπλουτισμένες με το φανταστικό, έτσι ώστε το κοινότυπο και απομαγευμένο σύγχρονο τοπίο να μετατρέπεται σε μια έκταση μαγική και μυστηριώδη. Για παράδειγμα, στις Παγανιστικές Δοξασίες της Θεσσαλικής Επαρχίας, το πρώτο μου βιβλίο, προσπάθησα να μπολιάσω την ιδιαίτερη πατρίδα μου, τη Θεσσαλία, με το υπερφυσικό στοιχείο που υπάρχει τόσο στους θρύλους και τις παραδόσεις της, όσο και σε διάφορα άλλα έργα που με έχουν διαμορφώσει, όπως μουσικοί δίσκοι και λογοτεχνικά βιβλία. Απώτερος σκοπός ήταν να επαναμαγεύσω τη Θεσσαλία, σμιλεύοντας μια εκδοχή της που να διακατέχεται από μια θαυμαστή και άφατη αύρα.
{: class="indentia"}

Μιας και ανέφερα την επαναμάγευση, θέλω να πω δυο λόγια για αυτή τη διαδικασία, και για τον λόγο που θεωρώ ότι είναι ιδιαίτερα χρήσιμη στην εποχή μας:
Ψυχρός ορθολογισμός, τυφλή εμπιστοσύνη στη γραμμική πρόοδο, μανία για αχαλίνωτη ανάπτυξη, τάση για ποσοτικοποίηση και καταλογογράφηση του κόσμου, πίστη στην εγγενή ανωτερότητα του ανθρώπου και στο δίκαιο της κυριαρχίας του επί της φύσης, απόρριψη της πνευματικότητας, εξύμνηση της ατομικότητας. Όλα αυτά είναι θεμελιώδη χαρακτηριστικά του νεωτερικού και καπιταλιστικού τρόπου σκέψης, και συντελούν στη θέαση του κόσμου ως κάτι το απομαγευμένο, κάτι άψυχο που υπάρχει μονάχα για να υπηρετεί τον άνθρωπο. Και με τη σειρά της, αυτή η θέαση είναι υπεύθυνη σε μεγάλο βαθμό για μείζονα προβλήματα της εποχής μας, όπως η κλιματική κρίση, οι οικονομικές ανισότητες, κτλ.
{: class="indentia"}

Η επαναμάγευση, μια διαδικασία που προσπαθεί να δημιουργήσει ρωγμές σε αυτή την οπτική, αμφισβητώντας την ισχύ κυρίαρχων αφηγημάτων, είναι μια εν δυνάμει ριζοσπαστική μορφή αντίστασης. Το φανταστικό, ένα από τα βασικά οχήματά της, έχει τη δυνατότητα να υποσκάπτει ενεργά τα προαναφερθέντα θεμέλια της κυρίαρχης τάξης των πραγμάτων, και να λειτουργεί ως πρίσμα που μπορεί να αποκαλύψει καταχωνιασμένες πτυχές της πραγματικότητας, και να εμφυσήσει σε συγγραφείς και αναγνώστες μια καλοδεχούμενη αίσθηση δέους.
{: class="indentia"}

Με αυτό κατά νου, χρησιμοποιώ το φανταστικό για να διαταράσσω ή να αντιστρέφω κανόνες που είθισται να θεωρούνται θεμελιώδεις. Στα γραπτά μου, βούληση και δυνατότητα ενεργής δράσης δεν έχει μόνο ο άνθρωπος αλλά και τα ζώα και τα φυτά, καθώς και οντότητες που θεωρούνται άψυχες, όπως το βουνό, ο κεραυνός, τα κτίσματα, η πόλη· η σειρά αίτιου και αιτιατού μπορεί να είναι αμφίδρομη· ο λόγος και η σκέψη φέρουν υπερφυσική δύναμη, ιδίως όταν αφορούν συναισθηματικά φορτισμένες καταστάσεις· ακόμη και ο θάνατος μπορεί να είναι αντιστρέψιμος. Αυτά είναι στοιχεία που προσπαθώ να εντάσσω οργανικά στο περιβάλλον των ιστοριών μου, ως κάτι που είναι εγγενές σε αυτό, κάτι που οι άνθρωποι αναγνωρίζουν ως μέρος της ζωής τους και το αντιμετωπίζουν ως τέτοιο. Φέρνοντας τον αναγνώστη απέναντι σε μια τέτοια εκδοχή της πραγματικότητας, προσπαθώ να τον κάνω να δει τον κόσμο στον οποίο ζει μέσα από ένα πρίσμα που ίσως του αποκαλύψει πτυχές που έχουμε μάθει να αγνοούμε. Για να το θέσω πιο απλά, αυτό που προσπαθώ να καταφέρω με όχημα το φανταστικό, είναι να κάνω τον αναγνώστη να βλέπει τις βουνοκορφές, το πυκνό δάσος, τα άστρα, τα συσκοτισμένα αστικά σοκάκια, τις έρημες προσόψεις πολυκατοικιών, ως παράξενες οντότητες γεμάτες ζωή, βούληση, μυστήριο και τη δυνατότητα δράσης· ως κάτι που μπορεί να εμπνεύσει δέος αλλά και βαθύ τρόμο.
{: class="indentia"}  
<br>

Φεύγοντας τώρα από τη λειτουργία της επαναμάγευσης του τοπίου, το φανταστικό μπορεί επίσης να αποτελέσει δίαυλο επικοινωνίας και διαπραγμάτευσης με την παράδοση. Εν αντιθέσει με τη ρεαλιστική ηθογραφία, η λογοτεχνία του φανταστικού μπορεί να δώσει ζωή στην εικόνα που είχαν για τον κόσμο τους οι παλαιότερες γενιές, συμβάλλοντας στη διαγενεακή επικοινωνία. Με τον ίδιο τρόπο, μπορεί να βοηθήσει στην ορατότητα και ενδυνάμωση παραγκωνισμένων μειονοτήτων, καθώς και στην ανάδειξη εναλλακτικών τρόπων πρόσληψης και οργάνωσης της γνώσης, τρόπων που πλέον έχουν εξοστρακιστεί στη σφαίρα του άχρηστου ή του φανταστικού.
{: class="indentia"}

Για παράδειγμα, το δεύτερο βιβλίο μου, Γυναίκες που Επιστρέφουν, είχε ως αφετηρία διάφορες εκφάνσεις του πόνου των γυναικών όπως αυτός παρουσιάζεται σε κάποια παραδοσιακά τραγούδια. Συνέδεσα αυτόν τον πόνο με το αχανές πηγάδι των μυθολογικών αρχετύπων αλλά και με τέχνες που πολλές φορές στην παράδοση έχουν υπερφυσική δύναμη: το τραγούδι, η ύφανση, η συλλογή και επεξεργασία βοτάνων. Έτσι κατέληξα στη δημιουργία εννέα αρχετυπικών γυναικών, μέσω των οποίων προσπάθησα να αμφισβητήσω έμφυλα στερεότυπα όπως η μητρότητα, ο αποκλεισμός από την αμειβόμενη εργασία, η εγγενής ανωτερότητα των ανδρών, κτλ.
{: class="indentia"}

Επίσης, δίχως τις αλυσίδες της ρεαλιστικής απεικόνισης μπορούμε να διαχειριστούμε την παράδοση με τους δικούς μας όρους, να την επεξεργαστούμε και να την επαναοικειοποιηθούμε, να αναδιατυπώσουμε μύθους και παραδόσεις μέσα από το πρίσμα της εποχής μας, ώστε να αναδείξουμε κοινωνικά ζητήματα – κάτι που συνάδει, άλλωστε, με το γνώριμο μοτίβο της αλληγορικής χρήσης του φανταστικού. Στις Παγανιστικές Δοξασίες, για παράδειγμα, προσπάθησα, μέσω του φανταστικού στοιχείου, να αντιστρέψω κάποια στερεοτυπικά διδακτικά μοτίβα των παραμυθιών, παρουσιάζοντας μια Θεσσαλία στην οποία οι εξόριστοι, οι απόβλητοι, και γενικότερα όσοι φέρουν τον τίτλο του διαφορετικού, κατέχουν μια εξέχουσα, σχεδόν ιερή θέση στην κοινότητα.
{: class="indentia"}  
<br>

Τέλος, δυο λόγια για μια πιο ψυχολογική λειτουργία του φανταστικού.
{: class="indentia"}

Η μεταφράστρια Έφη Γιαννοπούλου έχει γράψει[^2] ότι το φανταστικό είναι ο τόπος όπου γίνεται εφικτό το ιδεώδες, εκεί όπου μπορούν να πραγματοποιηθούν οι μύχιες φαντασιώσεις. Μια κάπως ψυχαναλυτική λειτουργία της λογοτεχνίας είναι η αποκρυστάλλωση του εσωτερικού κόσμου του συγγραφέα. Η εύπλαστη, άκρως δυναμική φύση του φανταστικού, προσφέρει στον δημιουργό μοναδική ευκολία στο να σχηματοποιήσει όσα τον έχουν διαμορφώσει, να ζωντανέψει συναισθήματα και επιθυμίες του, να αναμετρηθεί με υπαρξιακά ζητήματα και να επέμβει επί της εικόνας που έχει για τον κόσμο, δίχως τους περιορισμούς που θέτει ο ρεαλισμός. Αυτό είναι κάτι που εξετάζω στα διηγήματα της πιο πρόσφατης συλλογής μου, De Mysteriis, όπου οι μύχιες επιθυμίες, οι εμμονές και οι τρόμοι των πρωταγωνιστών, παίρνουν σάρκα και οστά και διοχετεύονται στο περιβάλλον για να το μετασχηματίσουν, πολλές φορές εν αγνοία των γεννητόρων τους. Ένα σχετικά αυτοαναφορικό παράδειγμα είναι η παράδοση που επινοούν οι δύο νεαροί πρωταγωνιστές ενός από τα διηγήματα, η οποία καταλήγει να αποκτήσει υπόσταση και να στοιχειώσει αναδρομικά τον τόπο κατοικίας τους.
{: class="indentia"}

Μια υποκατηγορία αυτής της λειτουργίας είναι η δυνατότητα που μας δίνει το φανταστικό να στοχαστούμε περί του μεγαλύτερου ίσως υπαρξιακού θέματος, του θανάτου, να εξερευνήσουμε όσα κρύβονται πέρα από αυτόν, να αναμετρηθούμε μαζί του από θέση ισχύος, και να ξορκίσουμε τον φόβο του. Ο θάνατος κατέχει κεντρική θέση στα γραπτά μου, όπως και η σαγηνευτική ιδέα της διαπερατότητας του ορίου ανάμεσα σε ζωντανούς και νεκρούς. Ριζωμένη στο φανταστικό, αυτή η ιδέα μού προσφέρει τη δυνατότητα να μελετήσω θέματα μνήμης, διαγενεακών σχέσεων, και λαϊκών δοξασιών περί του θανάτου, αλλά και να ξορκίσω τη φαινομενικά τελεσίδικη φύση του.
{: class="indentia"}

Θα κλείσω με μία φράση του Marc Eigeldinger από την εισαγωγή του βιβλίου «Αρρία Μαρκέλλα και άλλα φανταστικά διηγήματα», του Théophile Gautier:
«Γλώσσα της ρήξης, το φανταστικό βρίσκεται στο σταυροδρόμι όπου το αίσθημα του ιερού και η τάση προς την ιεροσυλία έρχονται αντιμέτωπα για να αναδημιουργήσουν τη φωτιά της ζωής, ικανή να κινήσει τα άψυχα αντικείμενα και να αναστήσει τα πλάσματα, αποσπώντας τα για λίγο από το βασίλειο των σκιών».[^3]
{: class="indentia"}  
<br>

[^1]: J.R.R. Tolkien, On Fairy-Stories, 1947

[^2]: Theophile Gautier, Αρία Μαρκέλλα και άλλα φανταστικά διηγήματα, Άγρα, 2001

[^3]: ό.π.

*Το κείμενο ήταν η εισήγησή μου για τη στρογγυλή τράπεζα «Ο κόσμος του φανταστικού» που διεξήχθη στα πλαίσια της διημερίδας «Η μυθοπλασία του φανταστικού σήμερα» που οργανώθηκε από το Α.Π.Θ. στις 11 και 12 Οκτωβρίου 2024.*  
<br>

