---
layout: post
real-post-title: Tardigrada – Widrstand demo (Fallen Empire, 2012)
featured-image: /music/Widrstand.jpg
featured-image-alt: Widrstand cover
image:
  path: /assets/images/music/Widrstand.jpg
  height: 100
  width: 100
categories: [music]
tags:  [black metal, switzerland, 2012]
excerpt: Η ακρόαση του Widrstand είναι εμπειρία που μας γυρνά ευχάριστα πολλά χρόνια πίσω, σε μια πιο αθώα εποχή του black metal.  
author: Athotep
---

Έχω ιδιαίτερη αδυναμία στην Ελβετική ακραία σκηνή εδώ και χρόνια. Είναι αξιοπερίεργο πως μια τόσο μικρή χώρα εκκολάπτει τόσες ενδιαφέρουσες μπάντες. Από τα αρχαία χρόνια των **Celtic Frost** και **Samael**, μέχρι τους **Bölzer** και τους **VUYVR** του σήμερα, μεγάλο μέρος των συγκροτημάτων της έχει μια διαολεμένη ικανότητα να ξεχωρίζει.
{: class="indentia"}

Οι **Tardigrada** εμφανίστηκαν το 2012 με το demo *Widrstand* (Αντίσταση), το οποίο κυκλοφόρησε σε κασέτα μέσω της γνωστής και εκτιμητέας **Fallen Empire Records**, και είναι πλέον ανάρπαστο. Από εκεί και πέρα συμμετείχαν με ένα καινούριο κομμάτι (*Leere*) στη φετινή **SVNOKKLT Compilation**, ενώ εντός του 2014 περιμένουμε το πρώτο full length τους, πάλι από τη Fallen Empire.
{: class="indentia"}

Στα 31 λεπτά του demo, το ελβετικό τρίο αναπτύσσει ένα μαυρομεταλλικό όραμα παγωμένης νοσταλγικής υφής, όχι τελείως ξένο με αυτό των συμπατριωτών τους **Paysage d’Hiver**. Εκεί όμως που ο **Wintherr** στηρίζεται στην καταχνιά της μονοτονίας που τόσο κατέχει, οι Tardigrada επιλέγουν ένα πιο συναισθηματικό τρόπο έκφρασης. Η παραγωγή σκελετωμένη (δε θα μπορούσε να είναι καλύτερη), οι κιθάρες, μεγαλειώδεις μέσα στο χιονισμένο περίπατό τους, δίνουν το mid tempo πρόσταγμα, ενώ ένα τσέλο πρωτοστατεί σε σημεία, φορτισμένο με απώλεια. Η ατμόσφαιρα μοιράζεται μεταξύ τραγικότητας και early 90’s παγωμένης μοχθηρίας, με τρόπο που θυμίζει κάπως τους Καναδούς **Ephemer** στο *Guerre et Gloire* demo τους, αλλά με λιγότερο ηρωική διάθεση. Τα φωνητικά του **Kryptos** είναι απόμακρα ουρλιαχτά, τα οποία χωρίς να είναι κάτι το ιδιαίτερο, ταιριάζουν απόλυτα με το κλίμα του δίσκου.
{: class="indentia"}

Μέσα σε αυτό το demo δε θα βρούμε μανιασμένο black metal, ούτε θρόμβους οργής. Μονάχα μια αργή χιονοθύελλα η οποία καλύπτει ερείπια περασμένων αιώνων. Δώστε βάση στην εισαγωγή του τελευταίου (και μεγαλύτερου) κομματιού, του *Einsamkeit*, η οποία φέρνει ευχάριστα στο νου το μυστικισμό των Αυστραλών **Moon**, και έρπει σε αρχαία ρυάκια. Αλλά και στην κορύφωση προς το τέλος του τραγουδιού, όπου η κιθαριστή δραματουργία ολοκληρώνεται. Η ακρόαση του *Widrstand* είναι εμπειρία που μας γυρνά ευχάριστα πολλά χρόνια πίσω, σε μια πιο αθώα εποχή του black metal.
{: class="indentia"}  
<br>
<iframe style="border: 0; width: 100%; height: 120px;" src="https://bandcamp.com/EmbeddedPlayer/album=3435926742/size=large/bgcol=ffffff/linkcol=0687f5/tracklist=false/artwork=small/transparent=true/" seamless><a href="http://tardigrada.bandcamp.com/album/widrstand">Widrstand by Tardigrada</a></iframe>