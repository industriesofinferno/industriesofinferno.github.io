---
layout: post
real-post-title: Urkaos – I (Ancient Records, 2012)
featured-image: /music/urkaos1.jpeg
featured-image-alt: urkaos1
categories: [music]
tags:  [black metal, sweden, 2012]
author: Athotep
---

Η ενασχόληση με τις κυρίως ειπείν κυκλοφορίες της Ancient Records ξεκινάει με τους Urkaos, και το δεύτερο «επίσημο» demo τους το “I” (υπάρχει κι ένα ακυκλοφόρητο, τα κομμάτια του οποίου μπήκαν στη “Djävulens Ande” συλλογή (Cdr), η οποία περιέχει και το δυσεύρετο “Kaosmystik” πρώτο demo). Το “I” είναι η πρώτη κυκλοφορία μέσω της Ancient Records για τη μπάντα του Swartadauþuz, όσον αφορά τη βινυλιακή version (σε cd κόπηκε από την τελείως obscure ιταλική Yule, η οποία έκοψε και το cd του “De dunkla herrarna“ των Bekëth Nexëhmü ).

Χορταστικό σε διάρκεια (σχεδόν 45λεπτο), το “I” ανήκει/είναι κοινωνός στη συγκεκριμένη αυτή σουηδική σχολή που ορίζεται από το “Draco Sit Mihi Dux“ των Ondskapt και το “Mystérion Tés Anomias” των Ofermod. Ορθόδοξο δηλαδή black metal, πριν ουσιαστικά υπάρξει επίσημα orthodox. Ειδικά το “Draco..” είναι μεγάλο σημείο αναφοράς για τη μπάντα – σε σημείο ανόθευτης προσκόλλησης στον ήχο του. Αναμενόμενα λοιπόν, εδώ έχουμε σπηλαιώδη παραγωγή, με χώρο αναπνοής για τα όργανα (της φωνής συμπεριλαμβανομένης), τα οποία αντηχούν όμως στα μακρινά τοιχώματα, προσδίδοντας έτσι και νόημα στον όρο «σπηλαιώδη». Η αίσθηση του αποπνικτικού έρχεται ξαφνικά, μέσω των αισθημάτων εκμηδένισης του ακροατή που εκπέμπει το αποτέλεσμα. Είναι ο λαθραίος περιπατητής, ο παρείσακτος των μυστηρίων, απέναντι σε άχρονες δυνάμεις απελπισίας.

Το πρόσωπο των μυστηρίων υλοποιείται μέσω της υψίσυχνης κιθαριστικής λατρείας, με την εκλεπτισμένη χάρη της παραμόρφωσης, άλλοτε σε mid-tempo φωτοσκιάσεις, κι άλλοτε σε φλόγες επιτάχυνσης, στις οποίες η αίσθηση που προσλαμβάνεται είναι αυτή του ζεψίματος ολάκερου του ήχου στο άρμα της lead υπερβολής – στοιχείο που υπάρχει και στο “Draco..”. Τα δε λακτίσματα των αρπισμάτων δίνουν μεγαλύτερη χάρη στην όλη κύλιση του ηχητικού βαγονέτου. Όσο για τα φωνητικά, είναι τεταμένα, κουβαλάνε σπουδές στην παράνοια και τη θεατρικότητα του Attila και του Acerbus, και λυμαίνονται ως διεστραμμένοι καλόγεροι μέσα από πίνακες τα αισθητήρια όργανα του ακροατή.

Αέναη και ανέλπιδη περιφορά εντός των σπηλαίων της ανησυχίας είναι αυτό το demo, το οποίο δεν διεκδικεί δάφνες πρωτοτυπίας, αλλά αξιώνει τη νυχτερινή προσοχή μας, σαν όφις κουλουριασμένος εντός των ερειπίων του πραγματικού σουηδικού orthodox black metal. Κυκλοφορία από μαύρο κερί, την οποία ακολούθησε μια dark ambient κουρτίνα, το “II” του 2013.  
<br>
<iframe style="border: 0; width: 100%; height: 120px;" src="https://bandcamp.com/EmbeddedPlayer/album=517150299/size=large/bgcol=ffffff/linkcol=0687f5/tracklist=false/artwork=small/transparent=true/" seamless><a href="http://mysticismproductions.bandcamp.com/album/urkaos-i">Urkaos I by Urkaos</a></iframe>